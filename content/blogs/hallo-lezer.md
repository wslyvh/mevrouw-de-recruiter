---
title: "Hallo lezer!  "
description: "Omgangsvormen in schrijfland "
date: 2022-01-01T18:14:24.435Z
image: /images/nathan-dumlao-pnmrtthwqdm-unsplash.jpg
category:
  - Copywriting
---
Omgaan met je lezers. Je bent als schrijver onderschikt aan wat je klant en de lezer van je tekst vinden. Besef je dat. Voor wie schrijf je nu eigenlijk? Niet voor jezelf. Zet je eigen mening even aan de kant. Het gaat erom wat de lezer vindt, niet wat jij vindt. De lezer moet blij zijn met de communicatie, tevreden zijn over de inhoud en daar snel een beslissing op kunnen nemen. Je wilt je lezer informeren, stimuleren tot nadenken of activeren om iets te gaan ondernemen. Kies er één.  

**Omgangsvormen** 

Welke rol neem je aan als schrijver of zender van de communicatie? Welke rol geef je aan je lezer? Hoe is de onderlinge relatie? Het antwoord op deze vragen is het betrekkingsniveau. Los van wat je zegt (de inhoud), moet je je afvragen binnen welke relatie deze inhoud wordt uitgesproken.  

Hebben we hier te maken met vaste klanten of fans van een merk die we informeren over een nieuwe collectie? Dan kennen we elkaar al een tijdje, zitten we op hetzelfde niveau qua kennis en spreken we elkaar aan met ‘je’ en ‘jij'. Misschien vangen we de tekst zelfs aan met ‘hoi’.  

Is dit de eerste keer dat iemand geïnformeerd wordt over een bepaalde belasting die moet worden betaald? Dan is je lezer niet blij, heeft vast veel vragen en is er sprake van een ongelijkwaardige relatie ofwel: de relatie is uit balans. We hebben niet hetzelfde kennisniveau en je pakt de lezer in zijn portemonnee waar het altijd pijn doet. Voel je het verschil in betrekkingsniveau met de fans?  

**Denken en doordenken** 

In mijn andere blog schrijf ik over open en gesloten vragen en dat je als schrijver moet nadenken over wat de lezer gaat antwoorden op die vragen. Je moet je bewust zijn van de subtekst: een gedachte die mogelijk ontstaat bij de lezer. Onbedoeld of bedoeld. Let op dat je tekst niet per ongeluk sarcastisch, pessimistisch of arrogant wordt. Of dat de lezer precies het tegenovergestelde leest van wat je bedoelt door een donderwolkje in de lucht waar je niet voldoende vanaf weet.  

Je tekst: *Uber-chauffeurs zijn eigen baas en hebben bepalen zelf waar en wanneer ze rijden.* 

Subtekst: *Uber-chauffeurs hebben het rijbewijs bij een pakje boter gekregen en kruipen dronken achter het stuur.*  

Of een ander voorbeeld.  

Je tekst: *Libelle lezers zijn in de bloei van hun leven.*  

Subtekst: *Libelle lezers zijn vrouwen die niets anders meer te doen hebben dan een stom tijdschrift lezen.*  

Kan je dan helemaal niets meer zeggen? Natuurlijk wel. Het gaat om de inhoud en het betrekkingsniveau. Nadenken en doordenken over wat je doelgroep zich in het hoofd haalt. Je wederom verplaatsen in je lezer.